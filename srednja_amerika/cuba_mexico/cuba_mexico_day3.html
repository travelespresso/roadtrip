	<!DOCTYPE html>
<html lang="hr">
<head>
    <meta charset="UTF-8">
    <title>Moja Web Stranica</title>
    
    <link rel="stylesheet" href="style.css">
    
</head>
<body>
  <h1>Dan 3. Nedjelja 03.08.2025. - Havana, ooh-na-na, gdje je Internet i struja, ooh-na-na? </h1>

  <p>🎶"Havana, ooh-na-na,
Half of my heart is in Havana, ooh-na-na"
-pjevušila je zasigurno, dok ovo čitate, preko neke dalmatinske radio stanice Camilla Cabello u nekom bircu na obali jadranskog mora dok su protagonisti još jednog putopisnog projekta upravo koračali mjestom koje je tako lijepo opjevano u stihovima gore spomenute pjevačice. Kamenom popločane havanske uličice, sa jedne strane omeđene prekrasnim ali već pomalo i derutnim španjolskim kolonijalnim vilama, a s druge strane tirkiznim karipskim morem osim do nekog kafića bile su nama, a i mnogim drugim strancima, vremeplov koji nas vodi u neka druga vremena 20-tog stoljeća. Vrijeme je tu odavno stalo. Ne znam kad je Kamilja tu bila ali ta Havana u stvarnosti ne čini nam se pretjerano rasplesano. No prvi dojam zna griješiti.</p>


<p>😴 Grad uspavan, ulice prljave, nepočišćene. Lagano smrduckaju po urinu i sveprisutnom smeću. I to je u nečijem srcu!? Znam da je mislila na ljude, ulično brijanje, ples, muziku, i karipsku atmosferu, ali opet... Idemo prošetati do Plaze Viaje, ali ja ne bi bio ja da mom supatničkom dvojcu nisam poremetio plan. Pa hodamo u suprotnom smjeru prema Capitolio Nacional de Cuba i Parque de la Fraternirad. Zaokružit ćemo našu šetnju i doći do Plaze Viaje, ali tek kroz sat vremena, umjesto za 20-30minuta kako je bilo u planu. No zato smo više toga vidjeli, doživjeli i okusili. Vidjeli smo recimo i staru željezničku stanicu. Nisam siguran da tu vlakovi još voze. </p>

<p>☕️Nama je na pameti bilo samo pronaći hlad i odmoriti se uz kavu i eventualno neki koktel, Mojito ili Cuba Libre. Inače, ako se pitate kakve su današnje vremenske prilike, reći ću nepromijenjene. Kiša nije pala noćas, jedino je grmilo i sijevalo. I dalje je  sparnih tropskih +35°C. Ništa ni od morskog povjetarca. A kad zapuše bolje da ne zapuše jer donosi smrad onog smeća sa nesnosnim smradom kojeg viđamo na svakom drugom uglu ovih uličica. Lokalcima je to postalo, a nama preostaje da se naviknemo.</p>

<p>Kuba inače broji čak 4.195 nenaseljenih otočića raspostranjenih na oko 110.000km2. Usporedbom sa Hrvatskom možemo reći da je Kuba površinski dva puta veća, demografski ima 2.5 veću populaciju (9.7mil stanovnika), a ekonomski, primijetili ste već po slikama, stoje dosta lošije od nas. Imaju čak dva puta manji GDP per capita. Iako se meni čini da je i manje gledajući svu tu sirotinju. Prosječna mjesečna plaća, a podatak je iz prošle godine 2024., kaže da je ovdje plaća mizernih 5.839 kubanskih pesosa što je oko 16$😳.  Praktički 2-3 mojitosa i zapio si plaću. Takav bolje da ne dolaziš ženi kući pred oči. Numbeo koji je mnogo točniji po tom pitanju kaže da je plaća veća i to čak 32$. Kako god ta plaća nije dovoljna ni za elementarne hranidbene potrebe, dovoljna je samo za 4 boce ulja ili za dva i po kartona jaja. Kako se tu živi i preživi ko to zna. Ako nemaš veze sa turistima i njihovim dolarima i eurima nema ti pomoći. Zato su tu svi vidno mršavi.</p>

<p>⚔️Znate i sami da Havana ima posebnu atmosferu. Ona je u ova vremena izražena na poseban način, kao oštećeni brod koji je prošao mnoge bitke i sada pluta bez jasne navigacije tražeći popravak jedara. Povijest špijuna, diplomata, umjetnika, trgovaca i napose revolucionara spada u kubansku ukoričenu povijest, oni jesu oblikovali povijest ove zemlje, i to se stvarno osjeća na svakom uglu. Dok smo se vozili avenidama vidjeli smo taj utjecaj, ima dosta murala sa Che Guevarrim likom a i dok sad hodamo uskim uličicama divimo se arhitekturi nekoć raskošnih kolonijalnih vila izgrađenih u baroque stilu. Danas se te vile daju u najam pod nazivom Casa particolares. Parkovi su puni spomenika njihovim znamenitim ličnostima. Divimo se i srednjovjekovnim topovima koje smo vidjeli jednostavno razbacane po pločniku. Kod nas bi recimo bili u muzejima. A ovdje ih doslovce imaju na bacanje. </p>

<p>🥖Očekivano, ovdje u omalenim trgovinicama nema mjesta rasipanju, kako robom, tako ni suvišnom kupnjom, obitavanje u njima svodi se na sam čin transakcije pesosa za litru ulja, kilu riže ili kave. Nema tu razgledavanja, biranja, probiranja. U neke trgovine ne može se fizički ni pristupiti, razmjena pesosa za nužna dobra se obavlja većinom kroz željezne šarke i rešetke. Viđao sam to već po Kolumbiji. Vidjeli smo ovdje čak i jedan salon sa bijelom tehnikom. Unutra su doslovce 4 hladnjaka, dva izložbena i dva još u prozirnoj foliji zapakirana. Tu je i par ventilatora i još kojekakva kuhinjska pomagala. Zadnji put sam takav raznoliki "izbor" vidio u Nami 1989. godine u Jugoslaviji. 
Najveći buntovnik i revolucionar je Che Guevara. Majice sa njegovim likom su posvuda. Za majicu traže 13$. Mislim da se gospodinu Cheu, kako nama tako i njemu  to ne bi svidjelo. </p>

<p>🌬Kako dan odmiče tako se otvaraju trgovinice, ipak je nedjelja a Kubanci su valjda dosta religiozni pa im se ne da od jutra raditi. Ovdje su klima uređaji strani pojam, ne viđamo ih po fasadama, a ventilatori su praktički dokaz luksuza. Možemo se smatrati super sretnim što u sobi koju plaćamo 10€ po glavi za noć imamo klimu.</p>

<p>🐖Usput dok smo jutros hodali prema doručku prigricnuli smo Pan con lechon. To vam je mali sendvič u hambi pecivu sa pulled porkom. Fino ali fali mi tu neki umak pa čak i neki komafić povrća. Znam, znam, nestašica je. Nemojte me odmah napadat. Cijena ove delikatese je 400 pesosa. Dok smo to plaćali jedna prijateljica puna romantike ponudila je Brzom "ljubav" rekla mu je "Mi Amor, you want love?" On se bio više koncentrirao na sendvič pun pull porka. A moglo je biti drugačije. Mogla je biti "jaka priča". Zaljubio bi se s vremenom u nju, dao bi otkaz u Hrvatskoj i preselio bi se tu na Kubu, oženio, i ko zna, za par godina vidim ga kako mu se kubanka dimi iz usta dok on nalaktan, sa havanskim šeširom, vozi almodrones sa kubanskom dječicom. Samo, kao državni službenik zaposlen na faksu, imao bi mizernih 34$ mjesečne plaće.</p>

<p>🍳Sjedamo na trgu Plaza Viaje na espresso i doručak. Tek je 9:20. Doručak je pravi karipski, podsjetio me na onog Alberta sa San Andresa. Tako i ovdje kombiniraju sa jajima. Brzi je dobio pohane banane u jajima, a sa strane na šnitice opet narezane banane. Vrlo maštovito. 
IMDC i ja smo uzeli "continental" i "sunny side" jaja. Možeš birati kako oćeš da ih ispeku. Cijena doručka je oko 1100 pessosa (podijelite sa 370 i dobijete u dolarima što je oko 3$). 🙋🏿‍♂️Dok smo jeli neki lik si je dao truda i nacrtao nas. Svi smo ispali mrgodno.😅 Za to sam mu kao nagradu za trud dao 1000 pessosa. Možda bolje da sam dao 1$.</p> 

<p>🧭Završavamo u pomorskom muzeju, u utvrdi iz 16 stoljeća. Ima tu i zlata pronađenog na dnu oceana, ali najzanimljivija je ogromna drvena maketa broda "Nuestra Señora de la Santísima Trinidad" izgrađenog 1750. godine na Kubi. Bio je to najveći brod onoga doba sa čak 140 topova, ponos španjolske flote. Čak su ga nadograđivali pa je u nekom trenutku nosio 150 topova. 1000 ljudi je navodno na njemu bilo. Nastradao je u bitci kod Trafalgara, borio se na španjolsko-francuskoj strani protiv anglosaksonaca. Britanci pod komandom kapetana Nelson (čuli ste za njega i za brodovlje HMS Victory, HMS Neptune i HMS Conqueror) kada su vidjeli koliko je masivan i velik taj Trinidad htjeli su ga spasiti, uzeti kao trofej, no nisu uspjeli. Završio je tragično. Potonuo je 1805. ali ne u samoj bitci, u kojoj je bio podosta oštećen već je presudila oluja koja ih je uhvatila kod Gibraltara. Tu se ima štošta za vidjeti od starog zlatnog nakita pa do recimo sekstanta, starog navigacijskog uređaja uz pomoć kojeg se određivao položaj trgovačkih brodova prije izuma kompasa. Ljubaznoj starijoj gospođi koja nam je sve pažljivo objašnjavala na tečnom španjolskom po završetku obilaska eksponata, jer takvo je pravilo, plaćamo upad (600 pessosa po glavi za strance, 100 za domaće) i ostavljamo napojnicu. </p>

<p>🏛Eto nas na trgu Plaza de la Catedral. Iscijedili smo se. U mokrim majicama tražimo neki dučančić i prijeko potrebno osvježenje. Uzimamo cervezu. Havana sada po danu izgleda puno pitomije, ne onako napadno, nesigurno i agresivno kao sinoć. To je i normalno za ovo siromašno podneblje. Tragovi nekoć bogate zemlje iz doba dok su bili dio kolonije su na svakom tragu. Bogami ih je neovisnost u ratu 1895-1898 i rat protiv Španjolske koju su stekli uz pomoć Amerikanaca dobro namučio ali i osvijestio da se bore za neovisnost. Možda je tu njima kasnije bio veći problem američki imperijalizam, nego španjolski kolonijalizam i stavljanje Kube pod američku sferu utjecaja. Uvijek su ti najlošiji oni zadnji pod čijom si čizmom bio. Tako je svugdje. Ta su sjećanja ipak najsvježija. Kuba nije ništa drugačija. A Kubanci su, znate već, zaštitu potražili pod sovjetskim nuklearnim kišobranom, što s druge strane najbliskim susjedima Amerima nikako nije odgovaralo. Imajte na umu da je Kubanska nezavisnost nakon pobjede nad Španjolcima bila donekle ograničena Plattovim amandmanom iz 1901. koji je dopuštao Amerima miješanje u unutarnje kubanske odnose. I tu sad dolazimo do onoga što je preraslo u općepoznatu legendu i jednog Argentinca učinilo poznatijim od Maradone i Messija zajedno. No o tome ću više sutra... a kako drugačije da zadržim interes među ovim retcima. No jaka je priča. 😉</p>

<p>🏊‍♂️Nego, dok ste vi ovo čitali ja se u međuvremenu okupao tu u havanskoj bivšoj luci gdje su dolazile i odakle su isplovljavale sve one silne galije koje smo vidjeli u onom muzeju. More je fantastično. Ni pretoplo ni prehladno. Plaža je smrdljivi stjenoviti kamenjar bez zrnca hlada. Moji pratioci su me samo s gnušanjem promatrali s obale hoću li se utopiti. Nisam ih uspio influencat da se i oni okupaju. Brzi je samo navukao kupaće no bilo mu preopasno da se bućne.</p>

<p>🙋🏿‍♂️Na povratku smo dobili priljepka pod imenom Alvaro. Alvaro je sam od sebe odlučio da se neće od nas odlijepiti dok ne iskamči sve pare koje smo ponijeli. Srećom to je bilo samo 2000 pessosa i 3 dolara. Vodio je on nas tako da nam pokaže onog tenka gusjeničara iz Revolucije kojeg smo sinoć Brzi i ja vidjeli, pa zatim brod od Fidela Castra - i to vidjesmo sinoć, zatim tvornicu alkoholnog pića koja je odavno zatvorena i za kraj El Floriditu - bar koji je bio omiljeno mjesto Ernesta Hemingwaya a i taj bar smo već jutros u prolazu vidjeli, bio je zatvore. Na kraju smo završili u nekom opskurnom restorančiću jer gospodin Alvaro oće popit mojito. A mojito je tu 2600 pessosa. Jučer smo plaćali koktele 1500 pessosa, a vidjeli smo jutros na onom trgu gdje smo doručkovali i da ih ima i po 1100 pessosa.  "Pička ti materina" (ne lažimo se, sva trojica smo to pomislili) "kako da tebi i nama platimo piće kada nemamo dovoljno para?" - prokomentirao sam u sebi kad sam vidio cjenik. "Otišao sam se samo okupat i zato nisam htio nosit pare sa sobom" - objašnjavao sam mu putem, ali on je bio tvrdoglav i ponavljao "no problem, no money, friendship is better". Dajem mu tih 2000 pessosa, IMDC dodaje još 1$ nek si popije i zagrcne s tim mojitom a mi izlazimo gladni i žedni iz restorana u koji nismo htjeli ni ući. Alvaro, do maloprije simpatičan, a sada razgoropađeno mučko đubre, je vidio da IMDC ima još 2$ pa traži i to. I tu je stvar principa. Ja mu to ne bi dao nikad, ali jbg... ovaj daje. Sad smo stvarno ko crkveni miševi, bez prebijenog pessosa. Treba doći do. smještaja. Opet je vruće i sparno. Već sam zaboravio na kupanje u moru. I to mi je taj Alvaro pokvario. Alvaro na kraju nije ni popio mojito. Uzeo je pare sa stola i zbrisao u vidu magle. </p>

<p>🤑Danas je otišlo tim uličnim gulikožama 14$. A još nije ni 17:00. Najbolje ni ne izlazit više iz sobe. A moramo još van. Prvo na večeru. Pa na cugu. Ručak smo preskočili. Zbog Alvara zvanog Prevara.</p>

<p>🦐Restoran u koji odlazimo je doslovno iza ugla. Nismo se stigli ni ucicvarit dok smo hodali. Restoran se zove Donde Lis, na vratima ima naljepnicu preporuke od "Trip Advisor". Ne smije onda biti loše. IMDC uzima "Lobster Thermidor" za 4200 pessosa a Brzi i ja dijelimo platu marinaru koja se sastoji od grillanog jastoga, riblheg filete i 'shrimpsa' za 8000 pessosa. Simpatičan konobar mi donosi novčanicu od 3 pessosa sa likom Che Guevarre. Baš me zanima ima li na novčanici potpis "Che"?
Na meniju vidimo da imaju zanimljive stvari, na primjer imaju naš 'zagrebački odrezak' ali šunka i sir dolaze u ribljem filetu. Ne, gledam dalje, zapravo naš zagrebački oni tu zovu 'bistec uruguayo' eto ako želite panirani bečki punjen sa sirom i šunkom uzmite si urugvajski. U Argentini se primjerice ovo zove "milaneze' ali tamo još svašta natrpaju na taj panirani stejk pa to izgleda ko pizza. Gin tonic dolazi u 750ml (ako nije tiskarska greška) za 1500 pessosa. Mojito Mafia je 1200 pessosa, čitaš li ti ovo Prevaro zvana Alvaro? Sa tim bi te počastili. Reko je Brzi da to ne smijem više spominjat. Valjda neće čitati. </p>

<p>🏕Skoknut ćemo do smještaja, promijenit još 100$ (35.500 je sada tečaj, što je lošije od jučerašnjih 37. 000), malo odmorit i onda opet van. Nažalost sve lokacije koje smo obišli nisu nam djelovale kao mjesto za popit koju cugu pa se opet vraćamo na provjereno mjesto u Donde Lis. Gin tonic dolazi u čašetini od 750ml, dobro da nisam naručio dupli.</p>

<p>Nakon toga u 22:00 idemo još do Antijosa na još jednu rundu koktela, tamo je jedino dobra špica, svi ostali barovi su potpuno prazni.Oko 23:25 nestaje struje u cijeloj Havani. Sve je u mraku. Nema ni vode, nema ni tuširanja, nema ni klime, nema ni interneta pa nema ni objave ovog posta, sve je zamrlo. Struja je došla u 01:40. Klima je proradila a i procurila jer mi se lokvica stvorila pored kreveta. Narihtana je na 17°C. No i dalje nema Interneta. </p>

<p>💰Trošak
🍔Pan con lechon 2x400 pessos 800pessos 2.16$ (D)
🃏Ulična crtkarija 1000 pessos 2.70$  (M)
🍳Doručak 5500 pessosa 13.50$ (M)
🎷Ulični svirači 1000 pessos 2.70$ (H)
🤠Kapa La Revolucion 2$ (H)
⚔️Pomorski Muzej 2000 pessosa 5.40$ i 3$ napojnice
☠️Alvaro 2000 pessosa 5.40$ (H) i 3$ (D)
🌮Donde Lis Restoram 19.000 pessos  51$ + 2$ (H)
💧Voda 3 x1.5l = 800 pessosa 2.14$
🍹Donde Lis 3 koktela 6300 pessos 16.89$  (M)
🍹Antijos 3 koktela 5500 pessos 15.49$ (M)

Ukupno 127.38$ 
Po glavi 42.46$
 
</p>

  <a href="../index.html">⬅ Povratak na početnu</a>
</body>
</html>
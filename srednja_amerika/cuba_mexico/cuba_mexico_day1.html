	<!DOCTYPE html>
<html lang="hr">
<head>
    <meta charset="UTF-8">
    <title>Moja Web Stranica</title>
    
    <link rel="stylesheet" href="style.css">
    
</head>
<body>
  <h1>Dan 1. Petak - 01.08.2025. Zagreb - Istanbul - Havana ✈️ </h1>

  <p>Plan je bio da krenemo s Remize u 17:40, no Brzi je tek javio da sa Malešnice u 18:00 kreće prema nama. U 18:20 vucarali smo se Slavonskom prema Zračnoj luci. Sasvim dovoljno da obavimo check-in. U 20:20 imamo let za Istanbul. Iskačemo iz Škodilaka, IMDC odlazi odvest auto do firme do koje mu treba barem 10-15 minuta vožnje, a onda će nekako nazad. Check-in se zatvara u 19:20, šaljem poruku da vidim gdje li je? IMDC u 19:05 javlja da je na aerodromu za 15min. Opet stres, opet panika a ni krenuli još nismo. Neće stić predat prtljagu. Ipak se pojavljuje u 19:10, nije htio dat Uberovcu 10€, al je putem ulovio nekog Indijca pa ga je ovaj povezao. Indijac mu nije ništa naplatio. Znam da su nekima od vas mrski 'musavci' ali u krivu ste. Pošten je to i radišan narod, za razliku od domaćih gulikoža.</p>


 <p>IMDC i ja moramo predati torbu, moja koja ide dole broji 7kg, a ova za gore 6kg. U totalu 13 kg. IMDC je nešto teži jer nosi te majice koje ne misli vraćat nazad. Brzi je sa jednom torbom. Njegova ima oko 10.5kg. A dopušteno je 8kg za carry-on. No stjuardesa će zažmiriti na jedno oko i pustiti ga iako je vidno overweight. Ovdje smo morali dati i na uvid vize koje su potrebne za našu daljnju destinaciju a to je Kuba. Pitam se što da nemamo spremne vize? Ne bi nas pustili na avion?</p>


 <p>Za mene sve brzo prolazi i na drugom dijelu zvanom security kontrola. Nažalost za neke od nas ne bez žrtvi. IMDC je zaboravio pregledati torbu nakon neke utrke i revni uniformirani sekjuriti lik mu je našao švicarski nož. Krenulo je mjerenje i oštrica je pokazala da je duža od 6 cm. Eto da znate, ako imate manje od 6 cm možete sa bodežom u avion. Ali avaj, ako putujete Turkish Airlines koji je dosta restriktivan po tom pitanju ne možete ni sa oštricom koja ima manje od 6cm jer navodno taj nožić ne bi kod njih prošao ni u check-in torbi. On odmah i relativizira gubitak švicarskog džepnog bodeža i kaže da je to i tak 10€. Nema šanse da je deset eura, barem je 20-30€, a imao je ugravirano i njegovo ime. Samo graviranje je bilo 10 eura. Dam se kladit i da nije završio u smeću da ga ovaj pokupio čim smo zamakli iza ugla. No dobro, bilo pa prošlo.</p> 


<p>Iako nam je let u 20:20, to ne znači da tad i polijećemo. 22:40 je, Airbus lagano rula po zagrebačkoj pisti, vani oblačno a vidim i da su kišne kapi zarosile avionski prozor. Ni ljeto nije više kao što je nekad bilo. Brzo smo u zraku, poslužit će nam ubrzo i večeru. Opet kasno 'ručamo' - komentiram svojim supatnicima, a rekli smo da ne valja jesti poslije 17:00. Jelo koje nam u Turkishu poslužuju je, za ekonomsku klasu, sasvim pristojno. Sastoji se od junećeg burgera, tu se vidi i jedna ili dvije šnitice pečenog krumpira, salatica, puding i pecivo s maslacem. Pecivo sa maslacem je valjda neko nepisano pravilo. Avionska klasika.</p>


<p>Hvata me umor, taman sam sklopio oči kad evo pilot pali svijetlo, stigli smo u Istanbul. Sat nam se pomiče unaprijed, ako je u Hrvatskoj 23:00 ovdje je ponoć. Naš sljedeći let je u 1:50. Barem smo tako mislili dok se nismo dogegali do Gate D15. U jednom trenutku na ekranu gdje je valjda prikazano 50-tak letova na našem su od "boarding" vratili na "go to gate" i sa strane stavili 'estimated' 2:50. 'Jeftini' su ti sati kada je u pitanju kašnjenje na van europskim zračnim lukama. U Europi čim je kašnjenje od barem 4 sata već možeš računati na nekakav refund novca. Ovdje za to očito nitko ne mari, pa neće ni staviti 'delayed'. Uz naš još je desetak tako 'estimated' a dva su 'cancelled' - za Amman i Bagdad. Dok ovo tipkam već je 2:20. Još se nitko nije ni najmanje mrdnuo u tom ograđenom D15 i nestao u zračnom mostu. U 2:30 obznanjuju da je let u 3:50. Super, za sad 2 sata kasnimo. Mogli su nam dat neki hotel da odmorimo ko ljudi, a ne se tu lomit na aerodromskim neudobnim klupicama. Mi čak i nismo unutar D15 već izvan tog ograđenog prostora, pa postoji bojazan da jednostavno i prespavamo ukrcaj za koji nitko ni ne zna kada će točno biti. Vjerojatno ne zna ni sam Bog. Ovi samo pomiču polazak.</p>


<p>Konačno, taman kad sam došao u REM fazu sna, nešto me trglo i vidim da se ispraznio D15. Budim ostale i pičimo prema gejtu. Treba pokazat putovnicu, boarding pass i vizu. Gleda on tu papirologiju i komentira sa kolegom: "Slovakia...?". Prekidam ga: " Kakva crna Slovakia, not that anything is wrong with Slovakia, but I am from Croatia!". Nasmijali se oni i pustili me u okno već praznog zračnog mosta koji će me odvesti u utrobu avionu.</p>


<p>Letimo Boeingom Dreamline 787, širokotrupac sa sjedalima 3-3-3. Mi smo u sredini, a u toj sredini ja bi trebao biti opet u sredini. Neće ići. Pitam se di će Brzi, IMDC je sjedalo "D", ja sam "E", a po nekoj logici Brzi bi trebao biti "F". Ali ne. On je "G". Dobro je što smo ipak zajedno, jedan pored drugog. Ne znam koji problem Turci imaju sa slovom "F"? Kako god bilo znam da će mi biti hladno. Priznajem, u zadnje vrijeme postao sam zimogrozan. Omotavam se tankom avionskom dekicom. IMDC je u kratkim hlačama i kratkoj majici, jer njemu je taman temperatura. Tako je bilo i zadnji put, sjetite se prošlogodišnjeg puta Budimpešta-Addis Abeba-Antanarivo, gdje je pokupio avionsku upalu pluća, tako da je odležao prvi dan čim smo sletjeli na Madagascar. Odavno sam shvatio da se za avion moraš ubundat. Brzom, kojeg smo smjestili između nas dvojice, ne treba dekica pa uzimam i njegovu. Ispada da sam baš postao zimogrozan. Trebat ću si to dopisati u onaj naš supatničko-protagonistički opis. A za Brzog moram staviti da on nema problema ako mu je baterija na mobu prazna. Zamislite, na istom tom mobitelu on ima vizu za Kubu. Nema je isprintanu. I takav kreće na put od 15-16 sati sa 3% baterije. Kakva hrabrost! Mene hvata panika kad mi padne baterija na mobitelu ispod 50%. Kad je već na 70% gledam gdje je kakva utičnica da se utaknem. Mnogi, koji su imali sreću sa mnom putovati, će to posvjedočiti. Iz ovoga možete pogoditi da Brzi sigurno nije ni razmišljao o tome da bi bilo dobro imati univerzalni adapter jer tamo gdje idemo malo je drugačija struja od europske. Jedva čekam vidjet to čuđenje. :) </p>


<p>Šalu na stranu, jer evo stjuardese krenule posluživat hranu. Dvojica suputnika uzimaju piletinu s rižom a ja pastu. IMDC usputno komentira da je piletina "opasna", misleći da će se neka salmonelica prije zakačit na pile nego na pastu. "Što si onda uzeo piletinu?" - ne izgovaram naglas tu misao jer si ne želim kvariti svoj obrok nepotrebnim prepirkama. Na kraju je cijeli taj obrok ocjenio sa 1. S druge strane moja pasta je fenomenalna, nije u šalši već je u pitanju pasta genovese sa ricottom. Jako, iznenađujuće jako fino. I sviđa mi se veličina avionske porcije, niti preveliko, niti premalo. Zašto doma ne možemo jesti ovakve šrink porcije hrane? Dok uživam u ovim zalogajaima, provlači mi se čudan osjećaj da je ovo zapravo ostalo ekipi iz Business klase pa su te ostatke podijelili nama u ekonomskoj klasi. Uh sad sam se sjetio! Pa ja od 01.08. i nisam više u ekonomskom sektoru. Šta ja tu radim među ovim otpadnicima!? Ali to je neka druga, plinarska, priča. Rađena je sistematozacija i reorganizacija pa su moj Billing odjel prebacili iz Ekonomskog sektora u Sektor trgovine plinom. No neću sada o tome razmišljati. </p>


<p>Jeftini kineski sat na mojoj ruci mi pokazuje da je podne, prešli smo 6300 km i imamo još za preletjeti 4000 km, a to znači da imamo još barem 4:00 sata leta. U zraku smo već 7:30 sati. Ima da umorni pristignemo bez obzira što ćemo 90% leta prespavati. Vrijeme sporo leti ovdje u zraku dok letimo 1000km/h. Baterija mi je na 89%. Vrijeme je da se dopunim. I da još malo ubijem oko. Opet mi je zahladilo, prekrivam se oskudnom tankom dekicom.</p>


<p>Uskoro će poslužit i doručak. S obzirom da su se kajgana razgtabila, IMDC dobio zadnju porciju, Brzom i meni služe "banana bread". Vrlo ukusan sočan kolačić. Sličan sam svojedobno prije 10 godina radio od mrkve. Dobijamo i salaticu, neki voćni jogurt, sve u svemu lagani obrok. </p>


<p>U 9:00 ujutro, po havanskom vremenu, slijećemo na Kubu. Gromoglasni pljesak se promolio kabinom, eto sporadično tu i tamo još ljudi vole na takav način zahvaliti kabinskom osoblju. U Zagrebu je sada 15:00, u Istanbulu 16:00. 11 sati smo bili u zraku. Čak izgledamo dosta odmorni, iako pokočeni, stražnjice su nam odreda utrnute, noge obamrle, a leđni i vratni kralješci ukočeni. Turkish Airlines oće da ih ocijenim. Dajem im 8 od 10. U avionskoj luci čekamo dugih 2 sata da prođemo imigracijski dio. Koliko bi tek trajalo da nemamo vizu? Nakon što su nas pustili u zemlju, sljedeći korak je pronaći svoju torbu. A ne vidim je na onom beltu gdje se rotira nepokupljena prtljaga. Krajičkom oka vidim da je već poprilična gužva na "Lost and found baggage". Pretpostavljam da i mene čeka tamo ta agonija. No ne odustajem. Možda ju je netko pokupio slučajno. Torbu od IMDC-a sam odmah ugledao, no njegova izgleda kao da ju je poplava izbacila pa ako ju je netko htio ukrasti samim pogledom na nju nije mu izgledala zanimljivo. Moj crni NorthFace je daleko poželjnija lovina. Javljam se nekom aerodromskom nadzorniku, on bi me trebao odvesti do pulta gdje ću prijaviti nestanak. Usput dok hodamo uokolo pogledom grozničavo tražim crne predmete tj. torbe koji izgledaju kao moj ruksak. I vidim jednog koji je isti ko moj. I je moj! Zahvaljujem se Kubancu što mi je eto pomogao a da nije ni znao da će mi stvarno pomoći. Nije moja torba bila na onom beltu gdje stiže prikup prtljage, a bogami ni blizu njega, očito ju je netko uzeo i onda ostavio nasred aerodromske hale. Sada mi pada na pamet da postoje i aerodromske snimke, no čisto sumnjam da bi mi dali na uvid da vidim tko mi je uzeo torbu sa belta. Sada to i tako više nije ni bitno. Na aerodromu dobivamo 30min za besplatni wifi, pa ću to iskoristiti za ovu objavu. </p>


<p> Nastavak slijedi u  2. danu, iako smo eć zakoračili u 2. dan putovanja. Gledam na sat, ovdje u Havani je već 11:20 ujutro, a u Hrvatskoj 18:20.  :</p>


  <a href="../index.html">⬅ Povratak na početnu</a>
</body>
</html>